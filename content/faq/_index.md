+++
title = "FAQ"
+++

# Wat bepaalt de prijs van een raskat?

De prijs van een raskat kan hoog liggen. Dit verschilt per ras. Om te begrijpen waarom de prijs van een raskat hoog kan
zijn, moet er naar het kostenplaatje gekeken worden. Voordat een Ragdoll of een Noorse Boskat geboren wordt zijn er
namelijk al honderden euro's gestoken in de poes en dekkater zelf. Zo zijn er verschillende soorten onderzoeken die
erfelijke ziektes moeten uitsluiten, verschillend per ras. Dit moet op zowel echografisch als DNA niveau gebeuren voor
beide ouderdieren. Ook moeten de kittens natuurlijk gevoerd en ondersteund worden tijdens de eerste weken van hun
ontwikkeling. De kosten van de chip, paspoort, ontworming en inentingen zitten allemaal bij de aanschaf van een kitten
inbegrepen. Omdat een raskat vanuit de rasvereniging minstens 14 weken bij de moeder moet blijven, zijn de kosten ook
hoger dan bij een kitten dat bijvoorbeeld al op 9 weken vertrekt.

# Waarom moet ik een contract ondertekenen?

In het contract staat bijvoorbeeld dat u niet met de kitten mag fokken. Dit geeft ons op juridisch vlak mogelijkheden om
een schadevergoeding te eisen mocht er contractbreuk gepleegd worden. De reden dat dit in het contract staat is omdat er
veel kennis bij het fokken van raskatten komt kijken. Met name op het gebied van erfelijke ziektes en
inteeltpercentage (wat alleen berekend kan worden aan de hand van de stambomen van beide ouders). Ook tekent de eigenaar
van de poes een contract met de eigenaar van de dekkater. Hierin stemt de fokker toe dat er geen kater voor de fok
verkocht mag worden (één poes mag vaak aangehouden worden). Immers, als er twee katers uit dezelfde familie actief zijn,
is er minder aanbod qua genenpool voor het ras. Zeker als men zonder stamboom gaat fokken en dus niet weet wie de
voorouders zijn, is de kans op een hoog inteeltpercentage vele malen groter. Het is daarom enorm belangrijk voor de
toekomst van het ras dat er niet zonder een rasvereniging en netwerk van samenwerkende fokkers zomaar gefokt wordt.

Aan de andere kant wordt er met het contract ook een aantal garanties gesteld voor de koper, die met name voor de
gezondheid van het kitten te maken hebben. Mocht u het contract voor de koop willen doorlezen dan mag dat uiteraard.

# Mag een raskat naar buiten?

Onze katten zijn binnenkatten. Dit betekent dat zij alleen onder begeleiding en met een tuigje buiten komen. De kittens
zijn dit nog niet gewend, en dit is aan de nieuwe eigenaar om hier een keuze in te maken. Ons advies geldt wel om de
katten uit veiligheidsoverwegingen binnen te laten. Een kat kan immers aangereden, mishandeld, vergiftigd of meegenomen
worden. Zeker een sociale raskat als de Ragdoll of Noorse Boskat loopt gevaar door dieven die hopen snel een paar
honderd euro te vangen. Goede tussenoplossingen zijn een omheinde tuin, buitenren, afgeschermd balkon of wandelen aan
een tuigje of in een rugzak voor dieren. Zo kan een kat toch van alle buitenprikkels genieten zonder zelf gevaar te
lopen.

Over het algemeen zijn Ragdolls en Noorse Boskatten tevreden met een leven binnenshuis. Om een kat blij te maken is het
echter wel nodig om de omgeving aan te passen op hun behoeftes. Denk hierbij aan krabpalen, speeltjes, voerpuzzels,
mandjes en klimmogelijkheden dmv bijvoorbeeld wandplanken.

# Hoe vaak mag ik mijn toekomstige kitten bezoeken?

Kittens kunnen bezocht worden vanaf week 5, als hun afweersysteem iets beter ontwikkelt is. Let op; plan nooit meer dan
één cattery bezoek op dezelfde dag. Dit om het verspreiden van eventuele ziektes te voorkomen. Tussendoor bezoek is
alleen mogelijk in week 8 en 10.
